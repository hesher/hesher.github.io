<div class="article story-telling"><div class="overlay">
<h1>הקראת סיפורים לפני השינה</h1>

<p>לעת ערב, אחרי אחה"צ שקרוב לודאי כלל התרוצצות בגן שעשועים, הכנת ארוחה , מקלחת, צחצוח שיניים, וההורה הממוצע בשלב זה כבר חש היטב את העייפות מעמל היום.</p>

<p>דווקא אז, ברגע הזה שהעפעפים עומדים להסגר, נשמעת הקריאה: "אמא/ אבא, סיפור!" ואנחנו נקראים להתגייס למלאכת הסיפור, מי בחשק ומי פחות. </p>

 <p>נראה שעל אף כל המסכים שמסביבנו, ואמצעי ההמחשה הבלתי נגמרים, עדין לא הומצא התחליף להקראת סיפור לפני השינה. מה בעצם ממלאת מלאכת הסיפור עבור הילד וההורה?</p>

 <p>
    <ul>
        <li>
            עבור הילד:
            <ul>
                <li>הסיפור הוא מעין מתנה, צידה רגשית של חום וקשר בינאישי קרוב שההורה מעניק לילדו למשך שנת הלילה שהיא בעצם פרידה ממושכת . </li>
                <li>הסיפור מאפשר עיבוד והבנה של אירועים המתרחשים במהלך היום יום בחיי הילד.</li>
                <li>בגיל הרך, הקראת הסיפור חושפת את הפעוט למילים חדשות ולמושגים מעולם.</li>
            </ul>
        </li>
        <li>
            עבור ההורה:
            <ul>
                <li>הזדמנות ל"זמן ביניים" שהוא מרחב נינוח בין המשימות והפעילויות הרבות לבין סיום היום.</li>
                <li>פתח לדמיון ומשחקיות- הקראת סיפור יכולה להציע צוהר לעולם הפנטזיה של ההורה ולאפשר לו לפגוש את זה של הילד. כאן מותר להשתחרר ואף להשתטות- להיות מיץ פטל, או אבא עושה בושות...</li>
                <li>למשש את הדופק הרגשי של הילד וההתפתחות של עולמו: האם הילד שלי מפחד מחיות גדולות ומפחידות? האם הוא עסוק עכשיו במקומו החברתי, או בהתרגשות ופליאה על הגוף שלו?</li>
            </ul>
        </li>
    </ul>
</p>
</div></div>
