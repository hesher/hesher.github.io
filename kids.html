<h4>זו ילדותי השניה</h4>
<o>
החל מכניסתו לגן, ובהמשך בבית הספר, מתנסה הילד בקשת רחבה של אתגרים:
הוא מצופה להפרד מהוריו ולתת אמון בדמויות חינוכיות חדשות, להתידד וליצור קשרים חברתיים עם בני גילו, לפתח סקרנות אינטלקטואלית ולהרחיב את מיומנויותיו ולרכוש עצמאות במגוון גדל של תחומים.
לא פעם, ילדים והוריהם מגלים ש"שנות הקסם" של הילדות אינן כה פשוטות, ומצריכות עזרה במצבים כגון:
<ul>
  <li>מצבי משבר כמו: פרידה של ההורים ושינויים במערך המשפחתי, מחלה,  או מעבר למקום חדש.</li>
  <li>בעיות חברתיות וקשיים בדימוי העצמי של הילד.</li>
  <li>התקפי זעם, התנהגות מתנגדת ומרדנית.</li>
  <li>לבטים לגבי מידת המוכנות של ילד למסגרת חינוכית.</li>
  <li>הורות לילד בעל צרכים מיוחדים ( לקויות למידה, הפרעת תקשורת, עיכוב התפתחותי, מחוננות).</li>
</ul>
הדרך להבין את עולמו הפנימי של הילד ולטפל בקשייו, היא דרך משחק. המשחק, הוא כלי חשוב ובלתי נפרד ממהלך ההתפתחות של הילד, המאפשר את בניית היכולת לחשוב ולדמיין. לעיתים, מתקבלת החלטה על טיפול דיאדי, שהוא טיפול הורה- ילד המלווה בהדרכת הורים. בטיפול זה, ההורה מוזמן לשחק ביחד עם ילדו בחדר. דרך המשחק המשותף, ניתנת להורה ולילד הזדמנות לחקור ביחד את חיי הנפש של כל אחד מהם, את הקשר ביניהם ולתקן בתוכו את מה שמתעכב להופיע או מתקלקל ביום יום.
לצד הטיפול, קיימת אפשרות להערכה פסיכודיאגנוסטית, כלומר אבחון. אבחון לילדים מורכב ממספר מטלות המתייחסות לתפקודים שכליים, מוטורים- תפיסתיים, ורגשיים- חברתיים. אבחון יכול לתת מענה כאשר קיימת התלבטות לגבי יכולותיו האינטלקטואליות וצורך להבין את עולמו הרגשי של הילד, ולסייע בקבלת החלטה לגבי סוג ההתערבות המומלץ.
</p>